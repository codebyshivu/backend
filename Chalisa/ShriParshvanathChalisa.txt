[heading]
श्री पार्श्वनाथ चालीसा

[doha]
शीश नवा अरिहंत को, सिद्धन करूँ प्रणाम ।
उपाध्याय आचार्य का ले सुखकारी नाम ।।
सर्व साधु और सरस्वती, जिन मंदिर सुखकार ।
अहिच्छत्र और पार्श्व को, मन मंदिर में धार ।।

[chupai]
पारसनाथ जगत हितकारी, हो स्वामी तुम व्रत के धारी ।
सुर नर असुर करें तुम सेवा, तुम ही सब देवन के देवा ।।

तुमसे करम शत्रु भी हारा, तुम कीना जग का निस्तारा ।
अश्वसेन के राजदुलारे, वामा की आँखों के तारे ।।

काशी जी के स्वामि कहाये, सारी परजा मौज उड़ाये ।
इक दिन सब मित्रों को लेके, सैर करन को वन में पहुँचे ।।

हाथी पर कसकर अम्बारी, इक जंगल में गई सवारी ।
एक तपस्वी देख वहाँ पर, उससे बोले वचन सुनाकर ।।

तपसी! तुम क्यों पाप कमाते, इस लक्कड़ में जीव जलाते ।
तपसी तभी कुदाल उठाया, उस लक्कड़ को चीर गिराया ।।

निकले नाग-नागनी कारे, मरने के थे निकट बिचारे ।
रहम प्रभू के दिल में आया, तभी मंत्र नवकार सुनाया ।।

मरकर वो पाताल सिधाये, पद्मावति धरणेन्द्र कहाये ।
तपसी मरकर देव कहाया, नाम कमठ ग्रंथों में गाया ।।

एक समय श्री पारस स्वामी, राज छोड़कर वन की ठानी ।
तप करते थे ध्यान लगाए, इक दिन कमठ वहाँ पर आये ।।

फौरन ही प्रभु को पहिचाना, बदला लेना दिल में ठाना ।
बहुत अधिक बारिश बरसाई, बादल गरजे बिजली गिराई ।।

बहुत अधिक पत्थर बरसाये, स्वामी तन को नहीं हिलाये ।
पद्मावति धरणेन्द्र भी आये, प्रभु की सेवा में चित लाये ।।

पद्मावति ने फन फैलाया, उस पर स्वामी को बैठाया ।
धरणेन्द्र ने फन फैलाया, प्रभु के सर पर छत्र बनाया ।।

कर्मनाश प्रभु ज्ञान उपाया, समोशरण देवेन्द्र रचाया ।
यही जगह अहिच्छत्र कहाये, पात्रकेशरी जहाँ पर आये ।।

शिष्य पाँच सौ संग विद्वाना, जिनको जाने सकल जहाना ।
पार्श्वनाथ का दर्शन पाया, सबने जैन धरम अपनाया ।।

अहिच्छत्र श्री सुन्दर नगरी, जहाँ सुखी थी परजा सगरी ।
राजा श्री वसुपाल कहाये, वो इक दिन जिनमंदिर बनवाये।।

प्रतिमा पर पालिश करवाया, फौरन इक मिस्त्री बुलवाया ।
वह मिस्तरी मांस खाता था, इससे पालिश गिर जाता था ।।

मुनि ने उसे उपाय बताया, पारस दर्शन व्रत दिलवाया ।
मिस्त्री ने व्रत पालन कीना, फौरन ही रंग चढ़ा नवीना ।।

गदर सतावन का किस्सा है, इक माली को यों लिक्खा है ।
माली इक प्रतिमा को लेकर, झट छुप गया कुए के अंदर ।।

उस पानी का अतिशय भारी, दूर होय सारी बीमारी ।
जो अहिच्छत्र हृदय से ध्यावे, सो नर उत्तम पदवी पावे ।।

पुत्र संपदा की बढ़ती हो, पापों की इक दम घटती हो ।
है तहसील आंवला भारी, स्टेशन पर मिले सवारी ।।

रामनगर एक ग्राम बराबर, जिसको जाने सब नारी नर ।
चालीसे को ‘चन्द्र’ बनाये, हाथ जोड़कर शीश नवाये ।।

[sarotha]
नित चालीसहिं बार, पाठ करे चालीस दिन ।
खेय सुगन्ध अपार, अहिच्छत्र में आय के ।।
होय कुबेर समान, जन्म दरिद्री होय जो ।
जिसके नहिं सन्तान, नाम वंश जग में चले ।।

[jap]
जाप :–ॐ ह्रीं अर्ह श्री चिन्तामणि पार्श्वनाथजिनेन्द्राय नमः

[music link]
https://neetstudyhub.github.io/Jinendravani/Music/Shri%20Parshwanath%20Chalisa.mp3
